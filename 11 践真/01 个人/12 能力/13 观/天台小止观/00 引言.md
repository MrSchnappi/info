---
title: 00 引言
toc: true
date: 2019-09-15
---
# 引言

诸恶莫作，众善奉行；自净其意，是诸佛教。

若夫泥洹之法，入乃多途，论其急要，不出止观二法。

所以然者，止乃伏结之初门，观是断惑之正要；止则爱养心识之善资，观则策发神解之妙术；止是禅定之胜因，观是智慧之由藉。

若人成就定慧二法，斯乃自利利人，法皆具足。

故《法华经》云：「佛自住大乘，如其所得法，定慧力庄严，以此度众生。」

当知此二法，如车之双轮，鸟之两翼。若偏修习，即堕邪倒。

故经云：「若偏修禅定福德，不学智慧，名之曰愚。偏学智慧，不修禅定福德，名之曰狂。」狂愚之过虽小不同，邪见轮转，盖无差别。若不均等，此则行乖圆备，何能疾登极果？

故经云：「声闻之人定力多故，不见佛性；十住菩萨智慧力多，虽见佛性而不明了；诸佛如来定慧力等，是故了了见于佛性。」由此推之，止观岂非泥洹大果之要门，行人修行之胜路，众德圆满之指归，无上极果之正体也？

若如是知者，止观法门实非浅故。欲接引始学之流辈，开蒙冥而进道，说易行难，岂可广论深妙。

今略明十意，以示初心行人，登正道之阶梯，入泥洹之等级。寻者当愧为行之难成，毋鄙斯文之浅近也。

若心称言旨，于一瞬间，则智断难量，神解莫测。若虚构文言，情乖所说，空延岁月，取证无由，事等贫人数他财宝，于己何益哉！

具缘第一，诃欲第二，弃盖第三，调和第四，方便第五，正修第六，善发第七，觉魔第八，治病第九，证果第十。

今略举十意，以明修止观者，此是初心学坐之急要。若能善取其意而修习之，可以安心免难，发定生解，证于无漏之圣果也。

# 相关

- [《小止观》](http://www.quanxue.cn/CT_FoJia/XiaoZhiGIndex.html)
