---
title: 03 弃盖第三
toc: true
date: 2019-09-15
---
# 《小止观》弃盖第三

------

所言弃盖者，谓五盖也。

## 【1、弃贪欲盖】

前说外五尘中生欲，今约内意根中生欲。谓行者端坐修禅，心生欲觉，念念相续，覆盖善心，令不生长，觉已应弃。所以者何？如术婆伽欲心内发，尚能烧身，况复心生欲火，而不烧诸善法？贪欲之人去道甚远，所以者何？欲为种种恼乱住处。若心着欲，无由近道。如除盖偈说：

入道惭愧人，持钵福众生。
云何纵尘欲，沉没于五情？
已舍五欲乐，弃之而不顾。
如何还欲得？如愚自食吐。
诸欲求时苦，得时多怖畏。
失时怀热恼，一切无乐处。
诸欲患如是，以何能舍之？
得深禅定乐，即不为所欺。

## 【2、弃嗔恚盖】

嗔是失佛法之根本，坠恶道之因缘，法乐之冤家，善心之大贼，种种恶口之府藏。是故行者于坐禅时，思惟此人现在恼我，及恼我亲，赞叹我冤，思惟过去未来亦如是，是为九恼，故生嗔恨。嗔恨故生怨，以怨心生故，便起心恼彼。如是嗔恚覆心，故名为盖，当急齐之，无令增长。

如释提婆那以偈问佛：“何物杀安乐？何物杀无忧？何物毒之根？吞灭一切善。”

佛以偈答言：“杀嗔则安乐；杀嗔则无忧；嗔为毒之根；嗔灭一切善。”

如是知已，当修慈忍以灭除之，令心清净。

## 【3、弃睡眠盖】

内心昏暗名为睡；五情暗蔽，放恣支节，委卧睡熟为眠。以是因缘，名为睡眠盖，能破今世后世实乐法心，及后世生天及涅槃乐。如是恶法，最为不善。何以故？诸余盖情，觉故可除，睡眠如死，无所觉识，以不觉故，难可除灭。如佛诸菩萨诃睡眠弟子偈曰：

汝起勿抱臭尸卧，种种不净假名人。
如得重病箭入体，诸苦痛集安可眠？
如人被缚将去杀，灾害垂至安可眠？
结贼不灭害未除，如其毒蛇同室居。
亦如临阵两刃间，尔时云何安可眠？
眠为大暗无所见，日日欺诳夺人明。
以眠覆心无所见，如是大失安可眠。

如是等种种因缘，诃睡眠盖，警觉无常，减损睡眠，令无昏覆。若昏睡心重，当用禅镇杖却之。

## 【4、弃掉悔盖】

掉有三种：一者身掉，身好游走，诸杂戏谑，坐不暂安。二者口掉，好喜吟咏，竞诤是非，无益戏论、世间语言等。三者心掉，心情放逸，纵意攀缘，思惟文艺、世间才技，诸恶觉观等，名为心掉。掉之为法，破出家人心。如人摄心，犹不能定，何况掉散。掉散之人，如无钩醉象，穴鼻骆驼，不可禁制。如偈说：

汝已剃头着染衣，执持瓦钵行乞食。
云何乐着戏掉法？放逸纵情失法利。

既失法利，又失世乐。觉其过已，当急弃之。

悔者，悔能成盖，若掉无悔，则不成盖。何以故？掉时未在缘中故，后欲入定时，方悔前所作，忧恼覆心，故名为盖。但悔有二种，一者因掉后生悔，如前所说。二者如作大重罪人，常怀怖畏，悔箭入心，坚不可拔。如偈说：

不应作而作，应作而不作，悔恼火所烧，后世堕恶道。
若人罪能悔，悔已莫复优，如是心安乐，不应常念着。
若有二种悔，若应作不作，不应作而作，是则愚人相。
不以心悔故，不作而能作，诸恶事已作，不能令不作。

## 【5、弃疑盖者】

以疑覆心故，于诸法中不得信心。信心无故，于佛法中空无所获。譬如人入于宝山，若无有手，无所能取。然则疑过甚多，未必障定，今正障定疑者有三种：

一者疑自。而作是念：我诸根暗钝，罪垢深重，非其人乎？自作此疑，定法终不得发。若欲修定，勿当自轻，以宿世善根难测故。

二者疑师。“彼人威仪相貌如是，自尚无道，何能教我？”作是疑慢，即为障定。欲除之法，如《摩诃衍论》中说：“如臭皮囊中金，以贪金故，不可弃其臭囊。”行者亦尔，师虽不清净，亦应生佛想。

三疑法。世人多执本心，于所受法，不能即信，敬心受行。若心生犹豫，即法不染心。何以故？疑障之义，如偈中说：

如人在歧路，疑惑无所趣，诸法实相中，疑亦复如是。
疑故不勤求，诸法之实相，见疑从痴生，恶中之恶者。
善不善法中，生死及涅槃，定实真有法，于中莫生疑。
汝若怀疑惑，死王狱吏缚，如狮子搏鹿，不能得解脱。
在世虽有疑，当随喜善法，譬如观歧道，利好者应逐。

佛法之中，信为能人。若无信者，虽在佛法，终无所获。如是种种因缘，觉知疑过，当急弃之。

问曰：不善法广，尘数无量，何故但弃五法？

答曰：此五盖中，即具有三毒、等分四法为根本，亦得摄八万四千诸尘劳门。一贪欲盖，即贪毒。二嗔恚盖，即嗔毒。三睡眠及疑，此二法是痴度。四掉悔，即是等分摄。合为四分烦恼，一中有二万一千，四中合为八万四千。是故除此五盖，即是除一切不善之法。行者如是等种种因缘，弃于五盖。譬如负债得脱，重病得差，如饥饿之人得至丰国，如于恶贼中得自免济，安稳无患。行者亦如是，除此五盖，其心安稳，清凉快乐。如日月以五事覆翳——烟、尘、云、雾、罗恸阿修罗手障，则不能明照。人心五盖亦复如是。

# 相关

- [《小止观》](http://www.quanxue.cn/CT_FoJia/XiaoZhiGIndex.html)
